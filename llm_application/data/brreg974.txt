



Ofte stilte spørsmål om registrering av lag eller forening

Sist oppdatert: 7. mars 2023.













 
                                Hvilken type dokumentasjon må jeg legge ved når jeg skal registrere styret?                            



Du må legge ved protokoll som viser valget av styret. Som regel vil dette være en protokoll fra årsmøte eller stiftelsesmøte. I noen tilfeller kan det også være andre organ som velger styre. Reglene for valg av styre i din forening vil stå i foreningens vedtekter. Du trenger ikke å sende inn årsberetning, årsmelding, interne rapportskjema og lignende.










 
                                Må jeg melde hele styret i skjemaet?                            



Ja, det må du. Hvis du ikke fører opp hele styret i skjemaet, kan vi ikke godkjenne meldingen. Alle personer må føres opp med fødselsnummer eller D-nummer, og du må krysse av for riktig rolle. Styret du melder i skjemaet må være i samsvar med dokumentasjonen som du legger ved.










 
                                Skal jeg melde varamedlemmer i skjemaet?                            



Hvis du skal registrere foreningen i Enhetsregisteret, skal du ikke melde varamedlemmer.
Hvis du skal registrere foreningen i Foretaksregisteret, skal du melde varamedlemmer. Det er bare foreninger som driver næringsvirksomhet som skal registreres i Foretaksregisteret.










 
                                Hvordan registrerer jeg rollene sekretær, kasserer og økonomiansvarlig?                            



Enhetsregisteret registrerer bare rollene styrets leder, nestleder og styremedlem. Roller som kasserer, sekretær og økonomiansvarlig må du melde som styremedlemmer hvis de er valgt som faste medlemmer i styret. Hvis de ikke er valgt som faste medlemmer, skal de ikke meldes.
 










 
                                Jeg vet ikke når foreningen er stiftet. Hvilken dato skal jeg oppgi i skjemaet?                            



Hvis du ikke vet eksakt stiftelsesdato, oppgir du den datoen du tror er riktig. Vet du årstallet, kan du for eksempel bruke 31.12 dette året. Unngå å melde en stiftelsesdato som er av nyere dato, hvis foreningen er stiftet tilbake i tid.










 
                                Jeg finner ikke stiftelsesdokumentet til foreningen. Hva skal jeg gjøre?                            



Hvis foreningen er stiftet for lenge siden og stiftelsesdokumentet ikke finnes, må du legge ved protokoll fra årsmøte som viser at foreningen eksisterer.
 










 
                                Skal jeg fylle ut noe i skjemaets felt for signatur?                            



Dette feltet skal bare fylles ut hvis dere har et vedtak fra styremøte eller årsmøte, eller vedtekter som viser tildeling av signatur. Signaturretten som du oppgir i skjemaet må være i samsvar med dokumentasjonen du legger ved.










 
                                Hvilke opplysninger må et vedtak om signatur inneholde?                            



Det må gå klart fram av vedtaket at det er tildelt en signaturrett. Vedtaket må også inneholde opplysninger om signaturretten er tildelt «alene», «hver for seg» eller «i fellesskap».
Vedtaket skal ikke inneholde opplysninger som viser at tildelingen bare gjelder disponering av bankkontoer, tillatelse til å underskrive meldinger til Brønnøysundregistrene eller andre lignende begrensninger.










 
                                Jeg har fått beskjed av banken om å registrere signatur for å få tilgang til bankkonto. Hvordan går jeg frem for å få dette registrert?                            



Tildeling av signaturrett er ikke det samme som det å ha rett til å disponere en bankkonto. Retten til å disponere en bankkonto må avtales direkte med banken, og er en avtale mellom foreningen og banken. Dette er en opplysning som ikke blir registrert hos oss.
Vi gjør oppmerksom på at en person som har fått tildelt signaturrett kan forplikte foreningen i de fleste sammenhenger, og blant annet ta opp lån og kjøpe og selge fast eiendom på vegne av foreningen.










 
                                Hvordan melder jeg signaturrett til kasserer når jeg ikke finner denne rollen i skjemaet?                            



Enhetsregisteret registrerer ikke interne roller som kasserer, økonomiansvarlig eller lignende. Signaturretten må derfor meldes i skjemaet på personen sitt navn og fødselsnummer. Du må legge ved dokumentasjon som viser at denne personen er tildelt signaturrett.










 
                                I våre vedtekter står fortsatt det gamle navnet til foreningen. Hvilket navn skal jeg da oppgi i skjemaet?                            



Du må melde det nye navnet i skjemaet. Foreningen må endre vedtektene slik at de inneholder det nye navnet.










 
                                Vi har et varamedlem som er rykket opp til styremedlem midt i styreperioden. Skal vi melde dette?                            



Nei, internt opprykk fra varamedlem til styremedlem skal ikke registreres. Et varamedlem skal fungere som styremedlem i de tilfeller styremedlemmer ikke kan møte eller har fratrådt.
Det er bare styremedlemmer som er valgt av årsmøte, eller tilsvarende, som skal registreres.
 










 
                                Hvordan melder jeg styre når protokollen fra årsmøtet viser valg av en person som nå har sluttet?                            



En person som har sluttet i sitt verv i perioden fra årsmøte ble avholdt, og frem til du nå skal melde dette styret til oss, skal ikke føres opp i skjemaet. Du må legge ved dokumentasjon som viser at vedkommende ikke lenger er styremedlem.









Nyttige lenker

Hva er en forening?







Fant du det du lette etter?

Velg din tilbakemelding

Ja
Nei






Så bra! Hva synes du om siden?
Det var dumt! Hva lette du etter?

Skriv kommentaren din her. Ikke legg inn personopplysninger.


Ikke skriv her, det er en robotfelle            

                Uff, her er det ikke plass til mer enn 255 tegn! Har du mer du vil kommentere? Send oss gjerne kommentaren din i kontaktskjemaet vårt.            

                Oi sann! Det ser ut til at du har lagt inn et telefonnummer eller fødselsnummer. Ta bort dette fra kommentaren, og send inn. Vi vil bare ha din ærlige tilbakemelding om siden, vi kan ikke ta imot personopplysninger her.            

            Vi svarer ikke på denne kommentaren. Trenger du hjelp, kontakt kundeservicen vår.            
Send inn



Takk!

                    Tilbakemeldingen din hjelper oss med å forbedre nettsiden vår.                



Beklager! Vi har problemer med systemene våre.

                        Tilbakemeldingen din ble ikke sendt inn.                        Forsøk en gang til eller prøv igjen senere. Du kan også                        
                            sjekke driftsmeldingene våre for mer informasjon.
                    





                    Last inn siden på nytt                









