



Fyll ut skjema
Slik fyller dere ut skjema.
For å få tinglyst en ektepakt må dere bruke godkjent skjema. Dette finner dere i vår skjemakatalog. Her viser vi deg hvordan du fyller ut hvert enkelt felt i skjema.
Innsender
Du må fylle ut alle felt, men hvis du ikke har kundenummer hos oss, kan du sende inn skjemaet uten.
Opplysninger om ektefeller eller partnere
Du må fylle ut alle felt. Hvis en av dere ikke har norsk fødselsnummer eller d-nummer, må du legge ved søknad om å få tildelt d-nummer.
Ekteskapelig status
Kryss av for ett av alternativene.
Avtale om
Kryss av for alternativ 1, 2 eller 3.
Alternativ 1 – hvis dette er første gang dere oppretter en ektepakt sammen.
Alternativ 2 – hvis dere har ektepakt(er) fra før og ønsker å oppheve alt dere har avtalt i tidligere. Da blir kun denne nye ektepakten gjeldende.
Alternativ 3 – hvis dere har ektepakt(er) fra før og ønsker å endre eller supplere det dere tidligere har avtalt. Avtalene i tidligere ektepakt(er) vil da komme i tillegg til den nye ektepakten.
 
 







 
                                Gave                            



Kryss her hvis dere ønsker å gi hverandre en gave. Gaven må eies av den som gir den bort på tidspunktet dere inngår ektepakten. Vanlig innbo i felles hjem som skal skaffes i framtiden kan dere likevel gi som framtidig gave.
Dere må spesifisere gaven og hvem av dere som er giver og mottaker. Dette gjør dere på side tre som supplerende tekst.










 
                                Særeie                            



Kryss av for ett av alternativene.
Fullt særeie
Dette velger dere hvis alt dere eier nå og senere anskaffer skal være særeie. Verdien av alle eiendeler vil da bli holdt utenfor deling når ekteskapet opphører og ingenting vil være felleseie. Her er det ikke nødvendig å spesifisere nærmere hva dere eier på side tre.
Delvis særeie
Dette velger dere hvis bare deler av verdiene skal være særeie. Det må gå klart frem på side tre i skjemaet hva som skal være særeie og hvem dette gjelder for. Særeiet kan dere oppgi på mange måter, for eksempel som brøk eller prosentandel. Dere kan ikke ha særeie på verdier som den andre eier.
Hvis det ikke er plass nok på side tre i ektepakten, kan dere legge ved en liste over alle eiendeler som skal være særeie. Denne må være undertegnet av dere begge.










 
                                Særeie i live, felleseie ved død                            



Her kan dere bare krysse av hvis dere har avtalt særeie i denne ektepakten eller i tidligere ektepakt. Hvis dere velger at særeie blir felleseie ved død, betyr det at avtalen om særeie opphører ved død. Dette vil være gjeldende uansett hvem som dør først.
Dere kan også velge at særeie opphører hvis en bestemt av dere dør først. Da må dere krysse av for ett av de to andre alternativene. Bruker dere vårt skjema som ikke har denne avkrysningsmuligheten, kan dere spesifisere dette på side tre i skjemaet.










 
                                Uskifte med særeie                            



Her kan dere bare krysse av hvis dere har avtalt særeie enten i denne ektepakten eller i tidligere ektepakt. Krysser dere av for at begge skal ha rett til å sitte i uskiftet bo med den andres særeie, vil dette si at den lengstlevende overtar alt dere til sammen eier og arveoppgjøret blir utsatt.
Dere kan også velge at bare en av dere skal ha mulighet til å sitte i uskiftet bo med den andres særeie. Da må dere krysse av for ett av de to andre alternativene. Bruker dere vårt skjema som ikke har denne avkrysningsmuligheten, kan dere spesifisere dette på side tre i skjemaet.










 
                                Felleseie                            



Kryss av for ett av alternativene.
Hvis dere i tidligere ektepakt har avtalt særeie og ønsker å gjenopprette felleseie for hele særeiet, krysser dere av for alternativ 1.
Hvis dere i tidligere ektepakt har avtalt særeie og ønsker å gjenopprette felleseie for deler av særeiet, krysser dere av for alternativ 2. Dere må spesifisere hva som skal omgjøres til felleseie. Dette gjør dere på side tre i skjemaet.










 
                                Felleseie  –  unntak fra skjevdeling                            



Ønsker dere begge å si fra dere retten til skjevdeling av felleseie, krysser dere av for at formuen ikke skal skjevdeles.
Hvis bare en av dere ønsker  å si fra seg retten til skjevdeling av felleseie, krysser av for ett av de to andre alternativene. Bruker dere vårt skjema som ikke har denne avkrysningsmuligheten kan dere spesifisere dette på side tre.
Dere kan bestemme at en del av formuen  ikke skal skjevdeles, at skjevdelingsformuen skal deles likt hvis skiftet skjer etter et bestemt tidspunkt eller hvis dere får barn sammen. Dette må dere spesifisere på side tre i skjemaet.










 
                                Felleseie –  skjevdeling i live, likedeling ved død                            



Ønsker dere å avtale at begges skjevdelingsformue skal deles likt ved død, krysser dere av for alternativ 1.
Ønsker dere at avtalen skal gjelde om en bestemt av dere dør først, krysser dere av for ett av de to andre alternativene. Bruker dere vårt skjema som ikke har denne avkrysningsmuligheten, kan dere spesifisere dette på side tre.




Underskrifter
Alle sidene i ektepakten må være underskrevet av dere begge. I tillegg skal to vitner bekrefte underskriftene på side fire. Dette er et krav i ekteskapsloven § 54.
Alle kan signere samtidig, eller dere kan bekrefte underskriftene deres når vitnene signerer. Hvis bare den ene av dere oppnår fordeler av ektepakten, er det nok at bare den andre underskriver. Kravet til vitner er likevel det samme.
Vitnene må være myndige, godtatt av dere begge og vite at det er en ektepakt som skal inngås. De trenger ikke å vite innholdet i ektepakten.
Send utfylt skjema til
Brønnøysundregistrene
Ektepaktregisteret
Postboks 905
8910 Brønnøysund
 










 

                                        Forrige steg                                            
Må vi tinglyse ektepakten?






 

                                        Neste steg                                            
Ektepakten blir tinglyst




