



Vær obs på mulige svindelforsøk

Sist oppdatert: 25. januar 2023.





Vi tar ikke kontakt med deg for å selge tjenester og vi ber deg aldri om å oppgi kredittkortnummeret ditt. 

Sjekk at nettadressen er riktig
Det finnes nettadresser som er veldig lik vår, så vær sikker på at du er inne på riktig nettsted når du skal registrere noe hos oss. Brreg.no er nettadressen for alle våre tjenester. Skal du registrere noe eller endre opplysninger i registrene våre, må du også logge deg inn via ID-porten med for eksempel Bank-ID for å komme til tjenesten.
Vi ber deg aldri bekrefte endringer
Registreringer og endringer hos oss gjør du i skjemaet Samordnet registermelding. Når du har signert og sendt inn, har du gjort det du skal gjøre. Vi vil aldri be deg om å bekrefte opplysningene i en egen e-post eller sms. Du vil heller aldri få sms fra oss der vi ber deg om å gå inn på lenker.
Vi tar ikke betalt for veiledning
Noen har opplevd at telefonselgere gir seg ut for å representere Brønnøysundregistrene og tilbyr tjenester mot betaling i vårt navn. Vi tar aldri kontakt for salg av tjenester eller ber deg om å oppgi kredittkortnummeret ditt. Veiledning hos oss koster ikke penger!
Er du usikker på om det er Brønnøysundregistrene som har kontaktet deg, ta kontakt med kundeservice hos oss.
 






