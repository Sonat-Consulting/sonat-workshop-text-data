



Roller i allmennaksjeselskap

Sist oppdatert: 18. august 2022.





Pliktige roller i et allmennaksjeselskap er styre, daglig leder og revisor.

Regnskapsfører, signatur og prokura er roller du kan velge å registrere.
 







 
                                Styre                            



Et allmennaksjeselskap skal ha et styre som består av minst tre medlemmer
Styret må alltid ha en leder. Minst halvparten av styrets medlemmer skal være bosatt i Norge, eller være statsborger i og bosatt i en EU/EØS-stat, Storbritannia eller Nord-Irland. Dette gjelder også eventuelle varamedlemmer. Styret er ansvarlig for drift og organisering av selskapet.
Valg av styre
Medlemmene av styret velges vanligvis av generalforsamlingen, som også bestemmer om det skal velges varamedlemmer. Daglig leder kan ikke være medlem av styret, eller varamedlem eller observatør.
Kjønnsrepresentasjon
Begge kjønn skal være representert i styret:

Har styret to eller tre medlemmer, skal begge kjønn være representert
Har styret fire eller fem medlemmer, skal hvert kjønn være representert med minst to
Har styret seks til åtte medlemmer, skal hvert kjønn være representert med minst tre
Har styret ni medlemmer, skal hvert kjønn være representert med minst fire, og har styret flere medlemmer, skal hvert kjønn være representert med minst 40 prosent

Reglene gjelder tilsvarende ved valg av varamedlemmer. Styremedlemmer og varamedlemmer må hver for seg oppfylle disse kravene.
Kjønnsrepresentasjon og representanter fra de ansatte
For ansatterepresentanter medfører reglene om kjønnsrepresentasjon at når det skal velges to eller flere ansatterepresentanter som styremedlemmer, skal begge kjønn være representert. Det samme gjelder for varamedlemmer til ansatterepresentanter.
Unntak: Det er ikke krav om kjønnsrepresentasjon i styret for representanter valgt av de ansatte, dersom ett av kjønnene utgjør mindre enn 20 prosent av samlet antall ansatte i selskapet på det tidspunkt valget skjer. Dersom unntaket kommer til anvendelse, må dette bekreftes.
Når du skal registrere styre, må du legge ved

protokoll fra generalforsamling som viser valget
eventuelt dokumentasjon som viser hvem de ansatte har valgt
eventuell bekreftelse på at ett av kjønnene utgjør mindre enn 20 prosent av de ansatte











 
                                Revisor                            



Et allmennaksjeselskap har revisjonsplikt, og må velge revisor
Et selskap kan velge flere revisorer. Revisoren må være statsautorisert.
Revisor blir valgt av generalforsamlingen og må bekrefte i skjemaet Samordnet registermelding at hen påtar seg oppdraget.
Når du skal registrere revisor, må du legge ved

protokoll fra generalforsamling som viser valget











 
                                Daglig leder                            



Et allmennaksjeselskap skal ha daglig leder
Daglig leder må som hovedregel være en fysisk person som er bosatt i Norge eller er statsborger i og bosatt i en EU/EØS-stat, Storbritannia eller Nord-Irland.
Selskapet kan ansette flere daglige ledere, da må dette gå fram av vedtektene. Daglig leder kan ikke være medlem av styret. Hen kan heller ikke være varamedlem eller observatør.










 
                                Regnskapsfører                            



Et allmennaksjeselskap kan velge om de skal ha regnskapsfører
Hvis selskapet benytter regnskapsfører, skal du registrere det i Enhetsregisteret. Ved endring av regnskapsfører skal du også sende melding til Enhetsregisteret. Det er bare mulig å registrere autoriserte regnskapsførere som er registrert i Regnskapsførerregisteret.
Regnskapsfører må bekrefte i Samordnet registermelding at hen påtar seg oppdraget.










 
                                Signatur                            



Signatur er en fullmakt til å opptre og underskrive på vegne av selskapet i alle sammenhenger
Styret i allmennaksjeselskapet har alltid signaturrett i fellesskap. I tillegg kan styret tildele signaturretten til et utvalg styremedlemmer, til daglig leder eller navngitte ansatte, hvis ikke annet er bestemt i vedtektene. Hvis det er flere, kan man velge om de skal ha fullmakt hver for seg, eller i fellesskap. Andre begrensninger, for eksempel tidsmessige eller beløpsmessige, kan ikke registreres.
Signaturrett kan tilbakekalles når som helst.
Når du skal registrere signatur, må du legge ved

protokoll fra styremøte som viser tildeling av signatur. Eventuelt kan hele styret signere i skjemaet, da trenger du ikke å legge ved noe.











 
                                Prokura                            



Prokura er en fullmakt til å opptre og underskrive på vegne av selskapet i forbindelse med den daglige driften
Innehaveren av prokura kalles prokurist. Du kan ikke bruke prokura til å behefte eller selge selskapets faste eiendom.
En person som har prokura kan ikke overføre den til en annen person. Et allmennaksjeselskap kan gi prokura til en eller flere personer. Hvis det er flere, kan man velge om de skal ha fullmakt hver for seg, eller i fellesskap. Andre begrensninger, for eksempel tidsmessige eller beløpsmessige, kan ikke registreres.
Prokura kan tilbakekalles når som helst.











Fant du det du lette etter?

Velg din tilbakemelding

Ja
Nei






Så bra! Hva synes du om siden?
Det var dumt! Hva lette du etter?

Skriv kommentaren din her. Ikke legg inn personopplysninger.


Ikke skriv her, det er en robotfelle            

                Uff, her er det ikke plass til mer enn 255 tegn! Har du mer du vil kommentere? Send oss gjerne kommentaren din i kontaktskjemaet vårt.            

                Oi sann! Det ser ut til at du har lagt inn et telefonnummer eller fødselsnummer. Ta bort dette fra kommentaren, og send inn. Vi vil bare ha din ærlige tilbakemelding om siden, vi kan ikke ta imot personopplysninger her.            

            Vi svarer ikke på denne kommentaren. Trenger du hjelp, kontakt kundeservicen vår.            
Send inn



Takk!

                    Tilbakemeldingen din hjelper oss med å forbedre nettsiden vår.                



Beklager! Vi har problemer med systemene våre.

                        Tilbakemeldingen din ble ikke sendt inn.                        Forsøk en gang til eller prøv igjen senere. Du kan også                        
                            sjekke driftsmeldingene våre for mer informasjon.
                    





                    Last inn siden på nytt                









