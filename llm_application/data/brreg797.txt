



Om prosjektet Starte og drive en frivillig organisasjon




 


En livshendelse
«Starte og drive en frivillig organisasjon» er en av syv livshendelser i regjeringens digitaliseringsstrategi. Livshendelser og livssituasjoner er et godt utgangspunkt for å sette innbyggernes behov i sentrum. Målet er at offentlige tjenester skal oppleves sammenhengende og helhetlige, uavhengig av hvilke offentlige virksomheter som tilbyr dem.
Det offentlige skal ikke la seg stoppe av tradisjonelle sektorgrenser, tungvint organisering, tekniske utfordringer, eller juridiske hindre. Møter man på slike utfordringer når man skal lage gode innbyggerrettede tjenester, må det offentlige sørge for å løse disse.
Et StimuLab-prosjekt
StimuLab, i regi av Digitaliseringsdirektoratet og DOGA, støtter og stimulerer til eksperimentering og nyskaping i forvaltningen. Målet er mer helhetlige og bedre tjenester for innbyggerne og en mer effektiv forvaltning. Det er et krav om at prosjektene blir utviklet gjennom en designdrevet prosess og at det ikke er bestemt en løsning på forhånd. I mange år har StimuLab-finansierte prosjekter brukt innovasjonsmetoden “den triple diamanten”. I mer komplekse utfordringer, som livshendelsene, er det behov for å tenke nytt og bruke metoder som i større grad støtter et transformasjonsarbeid.
Det er derfor besluttet å teste missions som metode i offentlig sektor, i første omgang som en del av StimuLab-ordningen. Transformasjonsarbeid, som kan resultere i helt nye løsninger, omfatter gjerne langt flere aktører og systemer.
Rambøll Management Consulting i samarbeid med Halogen og Comte Bureau fikk oppdraget med å gjennomføre prosjektet sammen med oppdragsgiver.
 
Den triple diamanten består av tre faser. Hver diamant inneholder to trinn som viser hvordan prosessen åpner opp og utforsker, for deretter å definere og lukke. I den første diamanten gjøres det innsikts- og diagnosearbeid. I diamant nummer to utforskes mulighetsrommet. I den siste diamanten testes og prototypes løsninger.








Nyttige lenker

Regjeringens digitaliseringsstrategi





StimuLab-ordningen





Den triple diamanten










