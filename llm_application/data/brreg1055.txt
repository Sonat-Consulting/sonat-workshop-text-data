



Satsinger og prosjekt

Sist oppdatert: 9. mai 2023.





Vi skal gjøre hverdagen enklere for alle. Det gjenspeiles i aktivitetene og satsingene våre. 

Innenfor hvert av område under, har vi aktiviteter som skal bidra til at vi lykkes i å nå målene våre.
 







 
                                Data og tjenester med riktig kvalitet og god informasjonssikkerhet                             



Informasjonssikkerhetsarbeidet er en kontinuerlig prosess for å ivareta verdier ved å identifisere og håndtere risiko, og gjennomføre tiltak.
Informasjonssikkerhet i alle Brønnøysundregistrenes registre og tjenester er avgjørende for å ivareta tilliten hos brukerne våre. Vi skal levere tjenester med rett informasjon, med riktig kvalitet og god informasjonssikkerhet. ​










 
                                Forebygging av økonomisk kriminalitet og arbeidslivskriminalitet                             



Vi er en av Norges største datakilder og har god kunnskap om både næringslivet og registerdrift. Det gjør oss til en sentral partner i arbeidet med å forebygge økonomisk kriminalitet og arbeidslivskriminalitet. Ved å se på nye måter å dele data på, og bidra til nye innovative løsninger på området, gir vi merverdi til arbeidet med å forebygge økonomisk kriminalitet og arbeidslivskriminalitet i det norske samfunnet.
Økt datadeling vil blant annet bidra til mer transparens om økonomiske forhold, vi avdekker useriøse aktører og styrker konkurransesituasjonen for de seriøse virksomhetene. Gevinstene av dette vil gi økt tillit i samfunnet, noe som også tydeliggjøres i regjeringens reviderte strategi mot arbeidslivskriminalitet.










 
                                Digitalisering med ny tjenesteplattform                            



Ny registerplattform
Et hovedmål for Brønnøysundregistrene er at «Brønnøysundregistrenes registervirksomhet skal føre til at samfunnet har tillit til at registrerte data er sikre og korrekte.»
Hensikten med BRsys-prosjektet som utvikler den nye registerplattformen, er primært å sikre Brønnøysundregistrenes evne til fortsatt å kunne levere på samfunnsoppdraget vårt. Driften av registertjenestene ved Brønnøysundregistrene er i stor utstrekning basert på en arkitektur og teknologi som ble etablert i 1992. Enhver digital tjeneste har begrenset levetid, og vil etter som tiden går bli utdatert og må erstattes av nye tjenester.
Brønnøysundregistrene startet BRsys-prosjektet i 2017, og har som del av dette prosjektet kommet langt i utviklingen av en ny registerplattform. Registerplattformen skal legge til rette for stabil drift og enklere forvaltning av eksisterende registre samt gjøre det mulig med raskere etablering av nye registre.
BRsys-prosjektet er i gang med å modernisere noen av Brønnøysundregistrenes største og mest sentrale registre, som Løsøreregisteret, Enhetsregisteret og Foretaksregisteret. De nye og moderniserte registertjenestene som bygges på registerplattformen er også drivere for videreutvikling og beriking av den. Det er ventet at alle nye register, eller registerlignende tjenester, vil utnytte registerplattformen i større eller mindre grad.










 
                                Sammenhengende tjenester med brukeren i sentrum                            



Brønnøysundregistrene har sentrale roller i realiseringen av livshendelsene. For å lykkes med å skape sammenhengende tjenester for brukerne, må vi legge til rette for effektiv og forenklet samhandling. Vi har ansvar for livshendelsen “Starte og drive en bedrift”, hvor vi har som mål å forenkle for den næringsdrivende i alle faser i virksomhetens liv, fra idé til avslutning. Vi er også bidragsytere sammen med flere offentlige virksomheter, for livshendelsen “Starte og drive en frivillig organisasjon”. Hovedmålet er også her å skape sammenhengende, digitale tjenester, og som dermed forenkler hverdagen for frivillige organisasjoner, slik at de får mer tid til aktivitet. Her kan du lese mer om dette arbeidet som vi gjør i samarbeid med andre etater.
Det er en sentral forutsetning at de sammenhengende tjenestene utvikles og forenkles med brukernes behov som styrende.










 
                                Verdiskaping, innovasjon og bærekraftig omstilling gjennom samarbeid i næringslivet og frivillig sektor                            



Vi har et utstrakt samarbeid med aktører i privat sektor. Det er viktig for verdiskapingen at den datadrevne utviklingen i dette samarbeidet både videreutvikles og forsterkes i årene som kommer.
Samarbeid er også en av de viktigste innsatsfaktorene for å lykkes i digitaliseringsarbeidet internasjonalt. Siden det blir stadig mer handel og samarbeid på tvers av landegrensene, er det viktig for oss å fortsette arbeidet med å legge til rette for at dette skal kunne foregå på en så enkel, bærekraftig og sikker måte som mulig for norsk næringsliv.
Vi har en sentral rolle i arbeidet med Nordic smart government and business. Det kan du lese mer om her.










 
                                Fremtidig behov for riktig kompetanse og kapasitet                            



Riktig kompetanse og rett kapasitet er en forutsetning for å lykkes med satsingsområdene våre. Vi må beholde kritisk kompetanse og kontinuerlig tiltrekke oss nye dyktige medarbeidere. Vi skal tilrettelegge for livslang læring hos våre ansatte og vi satser på unge talenter.
Vi er alltid på leting etter ulike folk.











